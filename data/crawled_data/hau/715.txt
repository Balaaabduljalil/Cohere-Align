BINCIKEN TATSAR HANJIN HUKUMAR NDDC:   Buhari ya ce ko sisin kobo mutum ya ci sai ya amayar kuma a ɗaure shi
Shugaba Muhammadu Buhari ya bayyana da kakkausan harshe cewa dukkan waɗanda su ka ci kuɗaɗen Hukumar Bunƙasa Yankin Neja Delta (NDDC) sai sun amayar da su kuma za a hukunta su.
Buhari ya bayyana haka a Jihar Akwa Ibom, a lokacin da ya ke buɗe wani katafaren ginin ɗakin kwanan ɗalibai a Jami’ar Uyo.
“Bari na sanar da ku cewa duk waɗanda su ka ci kuɗin da aka ware domin inganta rayuwar al’ummar Neja Delta, sai sun amayar da kuɗaɗen. Kuma za a hukunta su.”
Haka Kakakin Yaɗa Labaran Shugaban Ƙasa Femi Adesina ne ya bayyana haka a ranar Alhamis.
Tuni dai Buhari ya bada umarnin a gudanar da binciken ƙwaƙwaf a NDDC, bayan samun rahoton cewa an yi shagalin da kuɗaɗen hukumar ta NDDD.
PREMIUM TIMES Hausa ta taɓa buga labarin yadda aka riƙa watandar maƙudan biliyoyin kuɗaɗe a NDDC.
An kuma gano yadda aka fara wasu ayyuka, amma aka watsar. Wasu kuma an nemi inda aka ce an fara su, amma ba a samu ko da wuri ɗaya ba a samu inda aka yi su.
Idan ba a manta ba, Ministan Bunƙasa Yankin Neja Delta, Godswill Akpabio  ya taɓa cewa masu wawurar kuɗaɗe a NDDC sun maida kuɗaɗen hukumar kamar wata na’urar cirar kuɗi ta ATM machine, inda kowa ke cirar kudade irin yadda ya ga dama.
Adesina ya ce Hukumar Bunƙasa Yankin Neja Delta (NRC) ta gina gidan kwanan ɗaliban da Buhari ya bude a jami’ar.
