TINUBU A KAN SIKELIN 2023: Kada fa Asiwaju ya yi riginginen kunkuru a kan hanyar shiga Villa
Wannan nazari tamkar layin ingin markaɗen gasarar koko ne, ɗaya bayan ɗaya zai bi manyan ‘yan takarar zaɓen shugaban ƙasa guda huɗu ya yi masu filla-filla. A yau za mu jingine Atiku Abubakar na PDP gefe, shi da Rabi’u Kwankwaso na NNPP da Peter Obi na LP. Markaɗen mu na yau, gaba ɗayan na gasarar kokon Asiwaju Bola Tinubu ne na jam’iyyar APC, kuma jam’iyya mai mulki.
Daidai gabatowar zaɓen 2015 lokacin da ake tsakiyar kamfen, tsohon Mataimakin Shugaban Ƙasa a lokacin mulkin Goodluck, Namadi Sambo, ya taƙarƙare domin ya karanta fatiha a kan duro, amma ya kakare, ko kuma dai a ce irin saran-marken da ya yi wa Suratul Farihah, hakan ya nuna Namadi bai sha zafin wutar makarantar toka ba, a lokacin da ta na ƙaramin yaro. Wataƙila ma bai taɓa riƙe allo ba.
Wannan karatun Fatiha da Namadi Sambo ya kasa yi rangaɗau, ya taimaka wajen kayar da PDP a zaɓen 2015.
Shekaru takwas bayan saran-marken da Namadi ya yi wa Suratul Fatihah, ita ma APC a yanzu na ta ɗan takarar wato Bola Tinubu, ya yi wa Suratul Fatihah mummunan sara da gatarin-Gwari, ko kuma gatarin-sarya-sarya.
Cikin watan Janairu Bola Tinubu ya kasa karanta Suratul Fatihah a kan dandamalin kamfen. Su kuwa ‘yan adawa su ka samu babban makamin rama irin dukan da APC  ta yi masu a 2015.
A yanzu dai a Arewa, kusan a ce kasa karanta Fatiha da Tinubu ya yi ya sa ana yi wa APC irin gorin da ta riƙa yi wa PDP, lokacin da Namadi Sambo ya kwafsa. Wannan abu kuwa ya na ci gaba da haifar wa Tinubu koma-baya a Arewa.
Sannan malaman addinin Musulunci su ma sun kasu wajen nuna ɓangaren da ba’arin su ke goyon baya. Ire-iren su Sheik Yusuf Sambo Rigachukun kuwa tuni sun fito ƙarara sun ce a zaɓi Atiku Abubakar na PDP.
Sakin-baki da kasassaɓa da kalamai marasa ma’ana da Tinubu ke yi, irin su Bla bulu, blaba da sauran su, sun sa a Arewa wasu da dama sun fara wurga alamomin tambaya a kan Tinubu.
A ajiye fitowa tun kafin zaɓen fidda gwani, inda Tinubu ya ce ‘Emi lokon’, wato ‘lokaci na ne yanzu’, wannan furuci ya janyo masa baƙin jini.
Kwanan nan kuma ya fito a Jihar Ogun dai har ila yau, Tinubu ya yi zargin cewa, an ƙirƙiro sauya launin kuɗi da kuma wahalar fetur don kawai a yi sanadiyyar faɗuwar sa zaɓe. Wannan lamari bai wa Fadar Shugaban Ƙasa daɗi ba, domin har daddi fadar ta  mayar masa. 
Ficewar Najatu Mohammed daga APC ta koma wurin Atiku na PDP ya ƙara fito wa abin da wasu ke ganin cewa matsalolin Tinubu ne.
Najatu ta yi wa Tinubu wankin babban bargo, tare da cewa kwata-kwata bai cancanci riƙe shugabancin Najeriya ba.
Wurin gaggawar ɗaukar babban bargon Tinubu domin ta wanke, Najatu ta haɗo da gwadon ɗan takarar mataimakin shugaban ƙasa na Tinubu, wato Kashim Shettima, shi ma ta yi masa ta-tas.
Cikin makonnin nan biyu kuma Tinubu ya fara ɗaukar wani salon luma wa kan sa wuƙa, inda ya ke kamfen da sigar ƙabilanci, ya na kiran Yarabawa cewa kada su yi sake, yanzu lokacin su ne, kada su bari ko su yi sake wannan damar ta wuce su.
Sai kuma iƙirarin da El-Rufai, Gwamnan Jihar Kaduna ya yi a ƙarshen makon nan, inda ya ce a cikin Fadar Shugaban Ƙasa akwai makusantan Shugaba Muhammadu Buhari masu fatan kada Tinubu ya yi nasara a zaɓen 2023.
Tikitin Muslim-Muslim ya zame wa Tinubu alaƙaƙai, musamman a yankunan ƙabilun tsakiyar Najeriya da ke Arewacin ƙasar nan, waɗanda Kiristoci ne. Su na ta kartar ƙasa cewa ba za su zaɓi Tinubu ba.
Ko ma dai me kenan, sauran matsaloli irin su zargin hada-hadar ƙwaya a Amurka, matsalar rashin sanin takamaimen salsalar Tinubu da tushen makarantun da ya yi a baya, za su ci gaba da zama kurwa ga Tinubu. Wannan kurwa kuwa ba za ta rabu da shi ba, har bayan an ya yi nasara a zaɓen 2023, ko kuma ya yi faɗuwa riginginen kunkuru, wanda ba ya iya tashi da kan sa, sai an tayar da shi.
Baƙin jinin da wasu ke ganin ya fara samun APC, musamman sakamakon sauya launin kuɗi da kuma tsadar fetur na yi wa Tinubu barazanar hana shi shiga Villa ko ana ha-maza-ha-mata.
Duk da wadannan abubuwa da aka lissafo, Tinubun ne dai a kan gaba wajen kyautata zaton lashe zaben 2023. A na hasahen zai yi nasara bisa dalilan zama mafi gogewa a siyasance da gina mutane a fiye da sauran ‘yan takarar da basu da karfin goyon baya irin wanda yake dashi a ko ina a fadin kasar nan.
